---
title: "Ricerca"
permalink: ricerca/
layout: default
---

Professore ordinario di storia sociale, all'Università di Bologna fino al  2014, inizialmente ha indirizzato l’attività di ricerca sulle condizioni sanitarie in rapporto alle malattie sociali e alle epidemie e sui  sistemi di controllo della devianza psichica all’interno dei manicomi. 

Nel 1984 ha promosso e curato il convegno internazionale Linea Gotica 1944. Eserciti popolazione partigiani e la pubblicazione degli atti per Franco Angeli Editore, 1986, insieme a Giorgio Rochat e Enzo Santarelli.

Nel 1988, ha promosso, con Alessandro Pastore, il convegno Emarginazione criminalità e devianza fra XVII e XX secolo a conclusione di una ricerca fra le università di Bologna, Trieste, Verona. 

In seguito ha studiato le cartelle cliniche conservate negli ex ospedali psichiatrici  di Pesaro, Mantova, Reggio Emilia e Bologna cercando di delineare e di definire il disagio mentale dei militari e della popolazione civile in rapporto agli eventi bellici della seconda guerra mondiale (La follia della guerra, F.Angeli Ed.). 

Più recentemente si è occupato da un punto di vista sociale e culturale di questioni   inerenti ai problemi alimentari (Gli italiani e il cibo), al comportamento sessuale degli italiani fra Otto e Novecento (Sessualità e storia; Avventure del corpo) e al rapporto fra il corpo e l'acqua, dai bagni pubblici medievali, alla "pulizia asciutta", ai riti idroterapici e balneari (Storia sociale dell’acqua. Riti e culture, B.Mondadori, 1998,  premio saggistica "Feudo di Maida"). 

Nell'ambito della metodologia storica ha pubblicato un saggio su alcuni percorsi della ricerca  nel campo della "storia sociale" (Il quotidiano e i sentimenti  e Viaggio nella storia sociale)  e ha affrontato il tema delle trasformazioni della vita sociale e del costume in rapporto alle problematiche novecentesche della guerra, della famiglia, della partecipazione politica e dei consumi (Identikit del Novecento, Donzelli Ed.). 

Con La Nuova Italia-RCS Scuola ha pubblicato Storie, corso per il triennio delle scuole medie superiori, in collaborazione con Daniela Calanca e Doriano Pela.
Inoltre ha coordinato un gruppo di lavoro interdisciplinare i cui contributi sono stati pubblicati in Studiare la moda. Corpi, vestiti, strategie (Bruno Mondadori 2003) e sempre per l'editore Donzelli ha curato, assieme a Angelo Varni, Il secolo dei giovani (2005). 

Ha fatto parte del Comité de pilotage des Entretiens Franklin organizzati dal Pôle Universitaire Léonard de Vinci - Paris X – Nanterre; ha tenuto conferenze e seminari in Italia e presso le università di Grenoble, Parigi, Barcellona, Valencia; ha partecipato a trasmissioni culturali della Radio e della Televisione Svizzera Italiana (Pentagono, Era Ora, Millefogli) e di Radiouno, Radiodue e Radiotre (Lampi d'inverno, Appunti di volo, Viaggio in Italia, Strada facendo, Il cammello, Il baco del millennio, Farenheit, Notte dei misteri), di Rai Educational (Tempo di sapori), di Rai International (Taccuino Italiano), di Rai TVUno (Babele) e di Rai TVTre (La storia siamo noi), Discovery Channel History  (La storia intima degli italiani), Rai TV2 (TG2 Dossier). 

Dal 1995 al 2009 ha ricoperto il ruolo di consigliere, quindi di Presidente del consiglio, di assessore ai beni e alle attività culturali e, di seguito, ai beni culturali-progetto Centoborghi presso l’Amministrazione Provinciale di Pesaro e Urbino.